# -*- mode: mandoku-view; -*-
#+TITLE: 三傳辨疑
#+DATE: 2015-08-24 22:15:03.345457
#+PROPERTY: ID KR1e0062
#+PROPERTY: BASEEDITION WYG    
#+PROPERTY: JUAN 提要
<pb:KR1e0062_WYG_000-1a>¶
欽定四庫全書　　　　經部五¶
　春秋三傳辨疑　　　　春秋類¶
　　提要¶
　　　　(臣/)等謹按春秋三傳辨疑二十卷元程端學撰是書以¶
　　　　攻駁三傳為主凡端學以為可疑者皆摘録經文¶
　　　　𫝊文而疏辨於下大抵先存一必欲廢𫝊之心而百¶
　　　　計以求其瑕纇求之不得則以不可信一語¶
　　　　㮣之葢不信三傳之説創于啖助趙匡(按韓/愈贈)¶
<pb:KR1e0062_WYG_000-1b>¶
　　　　(盧仝詩有春秋三傳束髙閣獨抱遺經究終/始之句仝與啖趙同時葢亦宗二家之説者)¶
　　　　(以所作春秋摘㣲已佚故/今據現存之書惟稱啖趙)其後析為三派孫¶
　　　　復尊王發微以下棄𫝊而不駁傳者也劉敞¶
　　　　春秋權衡以下駁三傳之義例者也葉夢得¶
　　　　春秋讞以下駁三傳之典故者也至於端學¶
　　　　乃兼三派而用之且併以左傳為偽撰變本¶
　　　　加厲罔顧其安至是而横流極矣平心而論¶
　　　　左氏身為國史記錄最真公羊榖梁去聖人¶
<pb:KR1e0062_WYG_000-2a>¶
　　　　未逺見聞較近必斥其一無可信世寧復有¶
　　　　可信之書此真妄搆虚詞深誣先哲至于褒¶
　　　　貶之義例則左氏所見原疎公榖兩家書由¶
　　　　口授經師附益不免私増誠不及後來之精¶
　　　　宻端學此書于研求書法糾正是非亦千慮¶
　　　　不無一得固未可惡其剛愎遂㮣屏其説也¶
　　　　通志堂經解所刋有本義有或問而不及此¶
　　　　書據納喇性徳之序葢以殘缺而置之此本¶
<pb:KR1e0062_WYG_000-2b>¶
　　　　為浙江呉玉墀家所藏第一卷蠧蝕最甚有¶
　　　　毎行惟存數字者然第二卷以下則尚皆完¶
　　　　整今以永樂大典所載校補其文遂為全帙¶
　　　　呉本於左氏所載諸軼事毎條之下俱註非¶
　　　　本義不録字疑為端學定藳之時加以簽題¶
　　　　俾從刪削而繕冩者仍誤存之也以原本如¶
　　　　是今亦姑仍其舊焉乾隆四十六年五月恭¶
　　　　校上¶
<pb:KR1e0062_WYG_000-3a>¶
　　　　　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　　　總　校　官　(臣/)　陸　費　墀¶
